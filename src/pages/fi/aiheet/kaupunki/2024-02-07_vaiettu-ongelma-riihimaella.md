---
title: 'Vaiettu ongelma Riihimäellä'
publishDate: '2024-02-07'
layout: '$layouts/BlogPost.astro'
author: 'Vesa Piittinen'
description: 'Riihimäellä riittää aina tilaa asvaltille.'
---

Herran vuonna 2024 Riihimäen kirkko on edelleen ahdingossa.

Puukirkko seisoo komeasti mäen päällä, mutta tila ympärillä on alati menettänyt vehreyttään. Temppelikatu suoraan kirkon
edessä menetti kaikki puunsa. Kaikki. Viitisenkymmentä puuta on menetetty aikana, jolloin kaupunkisuunnittelijat kautta
maailman kirkuvat, että puita ja varjoa pitää saada kaupunkeihin lisää.

Isoimmat kaupungit tätä toteuttavatkin, sillä monet tulevat kesät ovat yhä useammin aiempaakin kuumempia. Puut tekevät
elämästä kaupunkien katutasolla yllättävän paljon miellyttävämpää kun tarjolla on varjoa ja suojaa.

<figure>

![Temppelikadulla oli joskus puita, ilmakuva](/assets/blogi/2024-02-07_temppelikatu.jpg)

<figcaption class="ff9-dialog" style="font-size: 18px;">
	<p>Temppelikadulla oli ennen lukuisia vanhoja puita.</p>
</figcaption>
</figure>

Riihimäellä sen sijaan on keskitytty pitämään asvaltti lämpimänä. Temppelikatu on nyt Hämeenkadun jatke, sen leveimmän
osuuden. Tätä pätkää moni riihimäkeläinen onkin varmasti Hämeenaukiolta tullessaan ihastellut kun silmien eteen avautuu
niin ihanan taaja harmaa asvaltti, joka kesäisin väräjää ilmaa Saharan lailla. Kyllä siinä on kelpo katu!

16 metriä leveä kaistale autojen käyttöön.

Se on muuten yhtä leveä kuin moottoritie, mitä nyt keskivälikkö uupuu. Ollaanhan sitä kuitenkin kaupungissa, niin ihan
kaikkia taloja sitä ei kehtaa lanata.

<figure>

![Riihimäen keskuskirkko, ilmakuva](/assets/blogi/2024-02-07_keskuskirkko.jpg)

<figcaption class="ff9-dialog" style="font-size: 18px;">
	<p>Täyden palvelun kirkolla on kolme erillistä parkkipaikkaa, autoille kokonaan oma tie ja Hämeenkadullekin mahtuu vielä parkkeerata jos saapuu myöhässä.</p>
	<p>Kyllä kelpaa käydä oma peltipoika siunaamassa!</p>
</figcaption>
</figure>

Kirkon toisella puolen kulkee Kirkkopolku. Polku kuulostaa ihanan käveltävältä, mutta eihän tämä Riihimäellä käy päinsä.
Ei ei ei! Kirkkopolku on autopolku. Ja jotta asia on päivänselvä, niin Kirkkopolulla ei ole edes jalkakäytävää. Kyllähän
se nyt on kaikille käypää järkeä, että tämä tienpätkä on välttämätön oikotie pitää auki vain autoille. Kirkolle kun
pitää päästä nopeasti, ensin häihin ja sitten piakoin samalla reissulla hautajaisiin.

"Nasta lautaan, mummot hautaan", sitähän ne antikvariaateista löytyneiden vitsikirjojen muunnellut laulujen sanat
90-luvulla julistivat.

## Maantavan Prisma

Sitä minä vain mietin, että eikö Maantie voisi olla kauttaaltaan jalankulkukatu ihan Torikadulle asti? Ja ajatella jos
Kirkkopolku olisikin kävelypolku. Toki siitä autolla saisi tontille ajaa, mutta läpi ei tarvitsisi päästä.

Tosin tämä nyt olisi niin epäriksulaista, että eiköhän levennetä polkua! Kyllähän Narniaa voisi sen vuoksi hieman
siirtää ja laittaa se vaikka Kirkonpuiston tilalle. Näin sitä on aina ennenkin tehty (jos aloittaa huomioinnin vasta
viime vuosisadan puolelta).

<figure>

![Maantie kesällä](/assets/blogi/2024-02-07_maantie.jpg)

<figcaption class="ff9-dialog" style="font-size: 18px;">
	<p>Se virhe Riihimäellä on tehty, että Maantien on annettu olla. Se kun jättää jälkipolville mahdollisuuden pohtia, että miksi meillä ei ole enemmänkin tämänkaltaista?</p>
</figcaption>
</figure>

Onhan Riihimäellä toki ollut positiivistakin kehitystä. Hämeenaukiolta saatiin yksi ajorata pois. Ei toki ilman uutta
parkkipaikkaa, mutta kompromisseja, kompromisseja. Riihimäellä kun ei ole ennestään tarpeeksi parkkipaikkoja autoille,
mitä nyt jok'ikisen kadun varrella. Eikä siitä kukaan koskaan pahastu jos pakua pitää pyörätiellä.

Pakussahan on pyörät, joten <span lang="en">fair game</span>.

Toki tämä parkkiasia on tehty selväksi jo kaikille jotka junalla Riihimäelle saapuvat. Prisma on "edustavasti" mallikas
esimerkki järkevästä maankäytöstä aseman vieressä.

Miksipä sitä tekemään kahviloiden, ravintoloiden ja muiden pienten palveluyritysten elävöittämää tiheästi asutettua asemanlähiötä kun voi käydä Prismasta ostamassa kupposen kuumaa ja kävellä sitten ihastelemassa myös Peltosaaren puolen
parkkipaikkoja ennen kuin ajaa takaisin kotiin.

Tosin nyt liioittelin. Aito Rixulainen autoilija kävelee noin pitkän pätkän taivalta ainoastaan Prismassa sisällä, mutta
ei sen ulkopuolella.

> <br />Laittaisin tähän ilmakuvan Prismasta ja asemanseudusta, mutta rajansa kaikella: se masentaa liikaa.<br /><br />

## Rallit ja epäviralliset jatkeet

Kaikella tällä asvalttikentällä on olemassa myös vaiettu mutta hyväksynnän saanut pimeä puoli. Nimittäin rallit.
Liikeradassa poltetaan kumia. Femmatorilla heiluu peba, tosin vain auton. Koivukadulla hautausmaan rauhaa rikotaan
pitämällä Konepajankadun portti auki, jotta perä saa sutia kun keulaa hieman oiotaan menosuuntaan.

Ja näin saa tehdä keskellä kirkasta päivää.

Riksu on kauttaaltaan rallikansan ihannekaupunki: leveät tiet eikä liikaa muuta liikennettä riesana. Heti kun ketään ei
näy, niin sitten vaan kaasu pohjaan ja mutka suoraksi. Eikä kukaan puutu. Kukaan ei sano mitään. Virkavalta ei reagoi.

<p lang="en">This is fine.</p>

Riihimäellä tapoihin ei myöskään kuulu seurata, miten ihmiset kulkevat ja mistä kulkevat. Vuosikymmenet saavat vaihtua
ja epäviralliset mutta hirmuisan suositut kinttupolut saavat pysyä polkuina. Mistäkö puhun? No Merkoksenkadun jatkeesta
tietenkin. Se katu kun jatkuu epävirallisesti Hämeenlinnantien ylitse ja jatkaa Mattilan teollisuusalueelle.

<figure>

![Merkoksenkadun jatke, ilmakuva](/assets/blogi/2024-02-07_merkoksenkadun-jatke.jpg)

<figcaption class="ff9-dialog" style="font-size: 18px;">
	<p>Merkoksenkadun jatke. Siinä se on vuodesta toiseen, mutta virallista siitä ei tehdä.</p>
</figcaption>
</figure>

Valitettavasti vain suosio on ainoastaan Merkoksella vierailevilla kävelijöillä ja pyöräilijöillä, joten asialle ei
kuulu mitään tehdä. Ei ole rahan väärtiä virallistaa kävelyväylää ja rakentaa vaikkapa alikulkua Hämeenlinnantien
alitse, jotta leveän tien ylitse ei tarvitsisi omalla riskillä kulkea.

Tärkeämpää kun on, että saadaan muualle aina se yksi parkkipaikka lisää, jotta Uuden Ajan Amerikan Rauta SUV saadaan
mahdutettua edes jonnekin.

Tästä huolimatta polku on niin suosittu läpi lumisen talvenkin, että siitä kelpaa kävellä kun polku on yllättävän
leveäksikin tampattu. Merkos avattiin kesällä 1999 ja siitä lähtien polku on ollut olemassa. Tänä kesänä polku siis
viettää 25-vuotisjuhlia!

Minä haluan näihin asioihin muutosta, joten maksan 10 euroa kuussa parkkipaikasta, jota en käytä. Edes yksi auto
vähemmän Riihimäellä, perkule.
